---
layout: post
title: "اونچا ہے مرا سر کہ میں مقتل میں کھڑا ہوں"
author: "محمد بلال اعظم"
date: 2013-05-14
slug: ghazal-ocha-hai-mera-sar
lang: ur
---

<div class="urdu-poetry" lang="ur">
اونچا ہے مرا سر کہ میں مقتل میں کھڑا ہوں<br>
سچ بول کے احساس کے سینے میں چبھا ہوں<br><br>

اک پل کی تو مہلت مجھے دے دے غمِ دنیا<br>
میں جامِ وفا پی کے عجب مست ہوا ہوں<br><br>

آنکھوں میں دہکتے ہوئے خوابوں کی قسم ہے<br>
سو بار میں اپنی ہی تمنا میں جلا ہوں<br><br>

جس شہر کے سب لوگ ہیں کردار سے عاری<br>
اُس شہر کی اجڑی ہوئی مایوس فضا ہوں<br><br>

اتنا تو کم از کم شبِ ہجراں کا صلا دے<br>
بس ایک نظر دیکھ، ترا بندِ قبا ہوں<br><br>

احساسِ مآلِ غمِ دل ہو بھی تو پھر کیا<br>
اک عمر گزاری ہے، جلا ہوں نہ بجھا ہوں<br><br>

اب ہجر کی راتیں بھی حسیں ہیں مرے دم سے<br>
میں ہجر کی راتوں میں نگینے سا جڑا ہوں<br><br>

یہ مان چکا تُو مرا کچھ بھی نہیں لیکن<br>
پاگل سا میں ابھی تری چوکھٹ پہ پڑا ہوں<br><br>

جو بھی ہو خطائے دلِ ناداں، نہیں معلوم<br>
بس اتنا ہے معلوم کہ میں تجھ پہ فدا ہوں<br><br>

میں کس کو بتاؤں، جو حالت ہے مرے دل کی<br>
خوش ہوں میں بظاہر، پہ بہت ٹوٹا ہوا ہوں<br><br>

کچھ شک نہیں اِس میں کہ مَیں دنیائے سخن میں<br>
اقبالؔ کا پیرو ہوں تو غالبؔ پہ فدا ہوں
</div>
