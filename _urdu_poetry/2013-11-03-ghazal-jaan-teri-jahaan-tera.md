---
layout: post
title: "جان تیری، جہان تیرا ہے"
author: "محمد بلال اعظم"
date: 2013-11-03
slug: ghazal-jaan-teri-jahaan-tera
lang: ur
---

<div class="urdu-poetry" lang="ur">
جان تیری، جہان تیرا ہے<br>
دل کہاں ہے، مکان تیرا ہے<br><br>

فصل سود و زیاں کی میری ہے<br>
فصلِ غم کا لگان تیرا ہے<br><br>

کوئی بھی آسرا نہیں دیتا<br>
کیا زمیں، آسمان تیرا ہے<br><br>

تھے جو مشکل سوال، سب میرے<br>
پیش اب امتحان تیرا ہے<br><br>

ہم غریبوں کے آستانے کے<br>
سامنے، آستان تیرا ہے<br><br>

گھر ہو، میخانہ ہو کہ محفل ہو<br>
ہر جگہ ہم کو دھیان تیرا ہے<br><br>

توڑ دی ہیں قیودِ جسم و جاں<br>
دل کو پھر بھی گمان تیرا ہے<br><br>

میکدے کو بلالؔ گھر ہی سمجھ<br>
ایک یہ بھی مکان تیرا ہے
</div>
