---
layout: post
title: "ہو جائے کسی طور جو تکمیلِ تمنا"
author: "محمد بلال اعظم"
date: 2014-08-12
slug: ghazal-takmeel-e-tamanna
lang: ur
---

<div class="urdu-poetry" lang="ur">
ہو جائے کسی طور جو تکمیلِ تمنا<br>
لہجوں میں اتر آئے گی تفضیلِ تمنا<br><br>

سنتا رہا تاویلِ جفا اُس کی زباں سے<br>
بہتا رہا آنکھوں سے مری نیلِ تمنا<br><br>

اُس صورتِ مریم کو سرِ بام جو دیکھا<br>
سینے میں اتر آئی اک انجیلِ تمنا<br><br>

ایسا بُتِ کافر ہے کہ دیکھا نہیں مڑ کر<br>
ہر چند کہ ہوتی رہی تعلیلِ تمنا<br><br>

مدھم ہوئی آنکھوں میں تو پھر دل میں جلا لی<br>
پر بجھنے نہیں دی کبھی قندیلِ تمنا<br><br>

اُس عہدِ اذیت میں اتارا گیا مجھ کو<br>
جس عہد میں ہوتی رہی تذلیلِ تمنا<br><br>

"آ جائے مقابل جو کبھی ابرہا کوئی<br>
چھُوٹے نہ بلال اپنی ابابیلِ تمنا"
</div>
