---
layout: post
title: "ہم ترے خوابوں کو تعبیر جدا بخشیں گے"
author: "محمد بلال اعظم"
date: 2014-08-14
slug: nazm-hum-tere-khwabon-ko-tabeer-juda-bakhshein-ge
lang: ur
---

<div class="urdu-poetry" lang="ur">
تری آنکھوں میں سجے خواب کی تعبیر ہیں ہم<br>
تُو ہے فردوس کی صورت، تری تنویر ہیں ہم<br>
رگِ دوراں میں جھلکتی ہوئی تصویر ہیں ہم<br>
تیرے دشمن کے لئے صورتِ شمشیر ہیں ہم<br>
خطۂ پاک ہم اب بھی ترا دم بھرتے ہیں<br>
اور ترے نام پہ قربان اب و جد کرتے ہیں<br><br>

تیرے احباب سلامت، ترے اغیار کی خیر<br>
تیرے اشجار کی، گلزار کی، بازار کی خیر<br>
دشت کی، کوہ و دمن، وادی و کہسار کی خیر<br>
تازہ افکار کی، افکار کے معیار کی خیر<br>
ہم کہ ہر لحظہ ترے حق میں دعا کرتے ہیں<br>
کب ترا ذکر بھلا خود سے جدا کرتے ہیں<br><br>

تیرے افکار جواں، سوچ نئی، ساز نیا<br>
میرے معبود نے بخشا تجھے اعجاز نیا<br>
ہر بدلتی ہوئی رُت میں ترا انداز نیا<br>
انتہا سب سے جدا تیری تو آغاز نیا<br>
تُو زمانے میں محبت کا نشاں رکھتا ہے<br>
اس قدر دھوپ میں بھی ابرِ رواں رکھتا ہے<br><br>

"دوستو آؤ کہ تجدیدِ وفا کا دن ہے"<br>
آؤ! ہم موسمِ خوشبو کی گرہ کھولتے ہیں<br>
میرے بے باک دلیروں کی شجاعت کو سلام<br>
جو رگِ جاں میں شعاعوں کے عَلم گھولتے ہیں<br>
تا قیامت ترا پرچم ہو سر افراز و بلند<br>
تیرے عشاق سرِ نوکِ سناں بولتے ہیں<br><br>

دوستو! آؤ کہ پھر عہدِ وفا کرتے ہیں<br>
تیری عظمت پہ کبھی آنچ نہ آنے دیں گے<br>
تیری راہوں میں جلائیں گے ہم آنکھوں کے چراغ<br>
تیری گلنار فضاؤں کو جلا بخشیں گے<br>
ہم ترے خوابوں کو تعبیر جدا بخشیں گے
</div>
