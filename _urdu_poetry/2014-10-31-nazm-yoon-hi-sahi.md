---
layout: post
title: "یوں ہی سہی"
author: "محمد بلال اعظم"
date: 2014-10-31
slug: nazm-yoon-hi-sahi
lang: ur
---

<div class="urdu-poetry" lang="ur">
چاند نکلے کہ نہ نکلے جاناں<br>
درد کی رات گزر جائے گی<br>
ٹیس ابھرے کہ نہ ابھرے دل میں<br>
یہ مری آنکھ تو بھر جائے گی<br><br>

اے مری جانِ تمنا، ترے بعد<br>
سہہ بھی جاؤں جو ملامت کا عذاب<br>
مگر اک بات سے ڈر لگتا ہے<br>
میرے اجڑے ہوئے خوابوں کی کبھی<br>
کوئی تعبیر نظر آئے گی؟<br>
یا سسکتے ہوئے لمحوں کا کرب<br>
میری آنکھوں میں اتر کر کسی شب<br>
عکسِ جاناں کے حسیں لمحے کو<br>
یادِ ماضی میں بدل ڈالے گا<br>
اور پھر یہ مرا بے جان سا جسم<br>
قرض کی طرح گزارے گا حیات<br>
دوست آئیں گے دلاسا دینے<br>
اپنے الفاظ کے مرہم لے کر<br><br>

میں کہ اجڑا ہوا شہزادہ ہوں<br>
میری تسکیں کو پری اترے گی<br>
یا کہ پھر چاک لبادہ اوڑھے<br>
اک مسیحائے نفس آئے گا<br>
لیکن اِن سب سے مجھے کیا حاصل!<br>
کون دے گا مجھے پُرسہ جاناں<br>
کس نے سمجھا مجھے اپنا جاناں<br><br>

اگر اِس میں بھی رضا ہے تیری<br>
تب تو اے جانِ جہاں یوں ہی سہی<br>
میری منزل ہے محبت تیری<br>
چاہے جیسے بھی ہو، جس حال میں ہو<br>
یوں نہیں تو چلو پھر یوں ہی سہی
</div>
