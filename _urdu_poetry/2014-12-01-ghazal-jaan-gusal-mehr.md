---
layout: post
title: "جاں گسل، مہر بہ لب ٹھہری ہے"
author: "محمد بلال اعظم"
date: 2014-12-01
slug: ghazal-jaan-gusal-mehr
lang: ur
---

<div class="urdu-poetry" lang="ur">
جاں گسل، مہر بہ لب ٹھہری ہے<br>
یہ کہانی بھی غضب ٹھہری ہے<br><br>

اک وہ ساعت کہ جو جھیلی میں نے<br>
نوکِ مژگاں پہ بھی کب ٹھہری ہے<br><br>

پھول کا چاک گریباں ہونا<br>
رسمِ دنیا بھی عجب ٹھہری ہے<br><br>

آؤ آشفتہ سروں سے پوچھیں<br>
چاندنی کس کے سبب ٹھہری ہے<br><br>

میرے آنگن میں وہ خوشرنگ بلالؔ<br>
تب نہیں ٹھہری تھی، اب ٹھہری ہے
</div>
