---
layout: post
title: "ہے ترا ہجر مسلسل مری وحشت کے لئے"
author: "محمد بلال اعظم"
date: 2015-05-11
slug: ghazal-hai-tera-hijr-musalsal
lang: ur
---

<div class="urdu-poetry" lang="ur">
ہے ترا ہجر مسلسل مری وحشت کے لئے<br>
رقص کرتے ہوئے اک تازہ قیامت کے لئے<br><br>

تجھ کو ہارا تو یہ احساس ہوا ہے مجھ کو<br>
جیت کس قدر ضروری ہے محبت کے لئے<br><br>

اب نہ ہاتھوں کی لکیروں پہ یقیں رکھوں گا<br>
اب نہ قسمت مجھے پائے گی ہزیمت کے لئے<br><br>

کتنے رنگوں میں تجھے نظم کیا ہے میں نے!<br>
کیا نہ سوچا ہے فقط حرفِ شکایت کے لئے<br><br>

حسن اور عشق کی اِس معرکہ آرائی میں<br>
لفظ بولیں گے مگر کس کی حمایت کے لئے<br><br>

ہم کہ تجھ سے تری آنکھوں کا پتہ پوچھتے ہیں<br>
ایک بھٹکے ہوئے آہو کی سکونت کے لئے<br><br>

اُس پہ یکتائی کا احساس ہے غالب ورنہ<br>
میں بلالؔ آپ بکھر جاتا ہوں وسعت کے لئے
</div>
