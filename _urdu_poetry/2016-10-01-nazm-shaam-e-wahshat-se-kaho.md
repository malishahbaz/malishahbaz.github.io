---
layout: post
title: "شامِ وحشت سے کہو، دے مجھے لمحوں کا حساب"
author: "محمد بلال اعظم"
date: 2016-10-01
slug: nazm-shaam-e-wahshat-se-kaho
lang: ur
---

<div class="urdu-poetry" lang="ur">
شامِ وحشت مرے آنگن میں اتر آئی ہے<br>
مونسِ غم ہے میسر، نہ ہی تنہائی ہے<br>
پھر وہی رات کا عالم ہے مری آنکھوں میں<br>
اور رگِ جاں میں بھٹکتی ہوئی بینائی ہے<br><br>

میرے ہمدرد، مرے یار چلے آئے ہیں<br>
ہاتھ میں آگ ہے، پر آگ میں ہیں پھول کھِلے<br>
اے رفیقانِ مَن و تُو، یہ نظر کا دھوکہ<br>
گرچہ سیماب صفت ہے، پہ کسے کیا معلوم<br>
کس کا گھر بار جلائے، یہ کسے راکھ کرے<br><br>

گردشِ وقت نے مارا ہے کہاں لا کے مجھے<br>
میرے احساس پہ پہرے ہیں مرے یاروں کے<br>
میری ہر سمت بہاروں کے سہانے گلشن<br>
اور فصیلوں پہ کٹہرے ہیں مرے یاروں کے<br><br>

میں نے دنیائے محبت سے کنارہ کر کے<br>
آگ اور خون کے دریا میں قدم رکھا ہے<br>
اس قدر حبس کے عالم میں بھی دل کہتا ہے<br>
چار سو دشتِ عدم، دشتِ عدم پھیلا ہے<br><br>

آج صدیوں کی مسافت پہ کھڑا سوچتا ہوں<br>
میرے احباب تو منزل کے قدم چوم بھی آئے<br>
اور میں گنتا رہا پاؤں کے چھالے اپنے<br>
میں کہ گفتار سراپا تھا مگر کیا معلوم<br>
عمر باتوں کے سہارے نہیں گزرا کرتی<br>
راکھ کی تہہ میں شرارہ بھی تو ہو سکتا ہے<br>
آگ بجھ جائے بھی تو ہاتھ جلا دیتی ہے<br><br>

میرے کاسے کی طلب تھی مرے پندار سے کم<br>
میں نے سمجھا تجھے دنیا مرے معیار سے کم<br><br>

شامِ وحشت کہ جو آنگن میں اتر آئی ہے<br>
لوگ کہتے ہیں کہ آنکھوں میں اتر سکتی ہے<br>
لیکن آنکھوں میں اتر آئے بھی تو کیا ہو گا<br><br>

شامِ وحشت کو خبر تک ہی نہیں ہے شاید<br>
کرب کی خاک سے خلوت میں تراشیدہ جسم<br>
اپنی آنکھوں میں سمیٹے ہوئے خوابوں کا دھواں<br>
مثلِ آشفتہ سراں، نوحہ بہ لب، گریہ کناں<br>
اور صفِ چارہ گراں میں ہے وہ شعلہ بجاں<br>
اپنی تنہائی کے زنداں میں پڑا ہے کب سے<br>
اور تنہائی کے زنداں میں پڑا مانگتا ہے<br>
شامِ وحشت سے وہ گزرے ہوئے لمحوں کا حساب<br><br>

شامِ وحشت کو خبر تک ہی نہیں ہے شاید<br>
ہے کئی اور خرابے مری آنکھوں سے پرے<br>
جن میں اب راکھ ہے باقی نہ دھواں ماضی کا<br>
اُن میں مدفون ہے صدیوں کے تحیر کا غبار<br>
اُن میں باقی ہے بس اب خاکِ رہِ ہم سفراں<br>
اُن میں باقی ہے تو بس آہِ رہِ لیل و نہار<br><br>

آج وحشت نے مری باندھا ہے کیسا یہ خیال<br>
جس کا ہر شعر لہو رنگ ہے لیکن پھر بھی<br>
حرفِ تاثیر سے خالی ہیں یہ باتیں ساری<br>
حرفِ احساس سے عاری ہیں یہ قصے سارے<br>
شامِ وحشت نے کہاں دینا ہے لمحوں کا حساب<br><br>

شامِ وحشت سے کہو، دے مجھے لمحوں کا حساب<br>
شامِ وحشت سے کہو، دے مجھے لمحوں کا حساب
</div>
