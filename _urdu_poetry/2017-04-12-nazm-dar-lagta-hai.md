---
layout: post
title: "ڈر لگتا ہے۔۔۔"
subtitle: "(آرمی پبلک پشاور کے شہید طلباء کے نام)"
author: "محمد بلال اعظم"
date: 2017-04-12
slug: nazm-dar-lagta-hai
lang: ur
---

<div class="urdu-poetry" lang="ur">
پھر وہی صبح کہ جس صبح نے مانگا آ کر<br>
تنِ مجروح سے صد چاک لبادے کا خراج<br>
پھر وہی شام کہ جس شام کے دامن میں سجی<br>
میرے لفظوں کی اداسی، میری آنکھوں کا مزاج<br><br>

پھر وہی رنگ کہ جس رنگ سے اوراقِ حیات<br>
جب لہو رنگ ہوئے، آنکھ بھی کھل کر برسی<br>
پھر وہی ابرِ عداوت کی گھٹا، ربِ دعا!<br>
کیوں مرے دیس کے بچوں پہ ہی اکثر برسی<br><br>

میرے بچوں کی شہادت یہ گواہی دے گی<br>
ہم نے شہ رگ کا لہو دے کے نکھاریں ہیں نجوم<br>
میرے بچوں کی شہادت نے یہ پیغام دیا<br>
تازہ تر ہم سے ہوئیں آج شجاعت کی رسوم<br><br>

پھر مرے دیس پہ اترا ہے یہ پرنم موسم<br>
در و دیوار پہ صدیوں کی تھکن طاری ہے<br>
عرصۂ ظلم کی ساعت کو تو صدیاں بیتیں<br>
دھوپ کے دشت میں وحشت کا سفر جاری ہے<br><br>

میں نے دیکھے ہیں کئی شمس و قمر آبلہ پا<br>
میری آنکھوں نے سمیٹا ہے دھواں خوابوں کا<br>
میرے بچوں کے وہ بکھرے ہوئے لاشے چننے<br>
قافلہ اترا مرے شہر پہ مہتابوں کا<br><br>

حوصلہ لاؤں کہاں سے کہ وہ مائیں دیکھوں<br>
درد اتنا ہے کہ کچھ کہہ بھی نہیں سکتا ہوں<br>
آنچ اتنی ہے کہ یخ بستہ نفس بھی پگھلا<br>
لفظ ایسے ہیں کہ میں سہہ بھی نہیں سکتا ہوں<br><br>

شامِ وحشت کی طوالت سے بھی خوف آتا ہے<br>
اب قلم، کاپی، کتابوں سے بھی ڈر لگتا ہے<br>
میں نے قبروں کی رداؤں پہ بھی دیکھا ہے انہیں<br>
ماں! مجھے سرخ گلابوں سے بھی ڈر لگتا ہے
</div>
