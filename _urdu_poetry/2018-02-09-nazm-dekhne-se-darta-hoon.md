---
layout: post
title: "دیکھنے سے ڈرتا ہوں"
subtitle: "(مجید امجد لائبریری میں)"
author: "محمد بلال اعظم"
date: 2018-02-09
slug: nazm-dekhne-se-darta-hoon
lang: ur
---

<div class="urdu-poetry" lang="ur">
دیکھنےسے ڈرتا ہوں<br>
اُن حسین آنکھوں میں<br>
جن میں زیست پلتی تھی<br>
جن میں خواب رہتے تھے<br>
جن میں دل دھڑکتا تھا<br>
دھڑ کنوں سے روز و شب<br>
ہم بھی خواب بُنتے تھے<br>
زندگی نبھانے کے<br>
خواب ساتھ رہنے کے<br>
خواب! ساتھ دینے کے<br><br>

دیکھنےسے ڈرتا ہوں<br>
اُن حسین آنکھوں میں<br>
جن کو نظم کرتا تھا<br>
جن پہ شعر کہتا تھا<br>
جن سے صبح ہوتی تھی<br>
جن میں رات کٹتی تھی<br>
زیست سانس لیتی تھی<br>
جن میں دل دھڑکتا تھا<br>
دل پہ نام لکھا تھا<br>
میرا نام تھا شاید!<br>
یعنی! یعنی لا یعنی<br><br>

آج کا ہی قصہ ہے<br>
آج بھی میں گزرا تھا<br>
اُس درِ تحیر سے<br>
جس درِ تحیر سے<br>
حیرتیں پلٹ آئیں<br>
ساعتیں بھی رک جائیں<br>
سانس بھی ٹھہر جائے<br><br>

آج بھی میں بیٹھا تھا<br>
اُس کتاب خانے میں<br>
جس کتاب خانے میں<br>
حیرتوں کے شیشے پر<br>
زندگی، طبیعاتی<br>
کشمکش میں الجھی تھی<br><br>

آج وہ فضائیں بھی<br>
کس قدر معطر تھیں!<br>
آج اُن فضاؤں کو<br>
تُو نے اذن بخشا تھا<br>
اپنی میزبانی کا<br>
اور میں کم سخن شاید<br>
اپنی بد نصیبی پر<br>
صبر کرکے آیا تھا<br>
ضبط کر کے بیٹھا تھا<br>
جتنا ضبط کرتا تھا<br>
اُتنا ٹوٹ جاتا تھا<br><br>

دیکھنے سے ڈرتا تھا<br>
اُن حسین آنکھوں میں<br>
جن کو نظم کرتا تھا<br>
جن پہ شعر کہتا تھا<br><br>

آج میں نے دیکھا تھا<br>
آج اداس لگتی تھی<br>
راہ گزر محبت کی<br>
آج حبس طاری تھا<br>
 اُس کتاب خانے میں<br>
خستگی کا عالم تھا<br>
میں شکست خوردہ شخص<br>
کائناتی غم لے کر<br>
اک مہین ڈوری کے<br>
آسرے پہ بیٹھا تھا<br>
خامشی سے بیٹھا تھا<br><br>

آج میں بچشمِ نم<br>
اعتراف کرتا ہوں<br>
دیکھنےسے ڈرتا ہوں<br>
اُن حسین آنکھوں میں<br>
جن کو نظم کرتا تھا<br>
جن پہ شعر کہتا تھا
</div>
