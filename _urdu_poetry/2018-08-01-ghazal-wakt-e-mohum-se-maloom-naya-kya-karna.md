---
layout: post
title: "وقتِ موہوم سے معلوم نیا کیا کرنا"
author: "محمد بلال اعظم"
date: 2018-08-01
slug: ghazal-wakt-e-mohum-se-maloom-naya-kya-karna
lang: ur
---

<div class="urdu-poetry" lang="ur">
وقتِ موہوم سے معلوم نیا کیا کرنا<br>
عرصۂ خواب کی ساعت ہے، بتا کیا کرنا<br><br>

ایک دھاگے میں پرویا ہے خدا نے عالم<br>
اِس کے ریشوں کو جدا، اور جدا کیا کرنا<br><br>

میرے رستے میں یہ رستے، وہ سفر بے معنی<br>
دوش بر اوجِ زماں ہوں، سو چلا کیا کرنا<br><br>

میں جو لکھوں گا تو یکجائی پہ حرف آئے گا<br>
مرتعش طیف ہے وہ، اُس پہ لکھا کیا کرنا<br><br>

اِس کے ہونے میں ہی پنہائی نہاں ہے میری<br>
یہ زماں ہے، وہ مکاں ہے، سو خلا کیا کرنا<br><br>

اوجِ امکاں سے پرے، سارے جہانوں سے اُدھر<br>
ایک عالم ہے، ہمیں اُس کا پتا کیا کرنا<br><br>

اب ترا نام بھی لوں گا تو اذیت ہو گی<br>
اب ترا اسمِ ثنا، رنگِ حنا کیا کرنا<br><br>

جس کے ہونے کا تیقّن ہے نہ ہونے جتنا<br>
اُس حسیں خواب کو آنکھوں سے جدا کیا کرنا<br><br>

اب کہ وہ ساعتِ امکاں ہے نہ تجدیدِ خیال<br>
پھر یوں آنکھوں سے سخن، دل سے دعا کیا کرنا<br><br>

جس سے ٹھہرے ہوئی ماضی کا تعلق ہے بلالؔ<br>
اُس پہ ہر بار نئی نظم کہا کیا کرنا
</div>
