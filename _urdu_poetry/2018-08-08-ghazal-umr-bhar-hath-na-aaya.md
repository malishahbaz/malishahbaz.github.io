---
layout: post
title: "عمر بھر ہاتھ نہ امروز نہ فردا آیا"
author: "محمد بلال اعظم"
date: 2018-08-08
slug: ghazal-umr-bhar-hath-na-aaya
lang: ur
---

<div class="urdu-poetry" lang="ur">
"عمر بھر ہاتھ نہ امروز نہ فردا آیا"<br>
کتنی عجلت میں ترے شہر سے چلتا آیا<br><br>

رات اک نیند کا جھونکا مرے بستر سے پرے<br>
اتنی وحشت تھی کہ خوابوں سے الجھتا آیا<br><br>

آسمانوں پہ قدم رکھ نہیں پایا لیکن<br>
للہ الحمد کہ مٹی پہ تو چلنا آیا<br><br>

کائناتیں مری تفہیم کہاں کر پائیں<br>
میں وہ یکتا ہوں کہ یزداں کو کھٹکتا آیا<br><br>

اے مرے ہجر زدہ، رات بُنی جب تو نے<br>
میں نے دل دان کیا، خود میں سلگتا آیا<br><br>

تیرے اِس دورِ پُر آشوب میں اکثر یہ ہوا<br>
اشک آنکھوں سے نہیں، دل سے ٹپکتا آیا<br><br>

عمر بھر اٹھتی رہی گردِ تحیر مجھ میں<br>
عمر بھر اپنی ہی ہستی سے سرکتا آیا<br><br>

تارِ خود سوزیِ ہجراں میں لپٹتا تھا وجود<br>
سو کبھی رنگ بدلتا، کبھی جلتا آیا<br><br>

ایک درویش سرِ دشتِ جنوں کا باسی<br>
بر سرِ آبِ زماں درد چھڑکتا آیا<br><br>

جان ایسے تو لبوں تک نہیں آئی میری<br>
وقتِ معلوم کے سینے میں دھڑکتا آیا<br><br>

تو نے اک بار کیا تھا مرے سینے میں ورود<br>
تب سے جو لفظ بھی سوچا، وہ مہکتا آیا<br><br>

میں تو مٹی تھا مگر تیری رفاقت کے طفیل<br>
بات بھی خوب کہی، رنگ بھی چوکھا آیا
</div>
