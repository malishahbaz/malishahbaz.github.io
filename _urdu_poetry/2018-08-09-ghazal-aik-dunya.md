---
layout: post
title: "ایک دنیا ہے مرے درپئے آزار جدا"
author: "محمد بلال اعظم"
date: 2018-08-09
slug: ghazal-aik-dunya
lang: ur
---

<div class="urdu-poetry" lang="ur">
ایک دنیا ہے مرے درپئے آزار جدا<br>
پھر بھی ملتا نہیں مجھ کو کوئی غم خوار جدا<br><br>

کچھ مرے عہد کی قسمیں بھی جدا ٹھہری ہیں<br>
کچھ مرے دوست، ترا وعدۂ ایثار جدا<br><br>

کرب کی خاک سے خلوت میں تراشے ہوئے جسم<br>
خون تھوکیں سرِ بازار، سرِ دار جدا<br><br>

کفِ قاتل کی شکن بھی تو الگ ہے سب سے<br>
اور مقتول کی ٹوٹی ہوئی تلوار جدا<br><br>

میری دستار پہ چھینٹے ہیں لہو کے میرے<br>
اے فلک ناز مرے، ہے مری دستار جدا<br><br>

یوں تو مسند پہ بھی اطوار نرالے تھے مگر<br>
سرمدِ شعر کی سج دھج ہے سرِ دار جدا<br><br>

تم نے اِس بار تخاطب ہی بدل ڈالا ہے<br>
ورنہ یاروں سے ہوئے یار کئی بار جدا<br><br>

ایک حلقہ سا کھنچا ہے مرے چاروں جانب<br>
پھر بھی دیوار سے ہے سایۂ دیوار جدا<br><br>

ہم نے ہر بار تمدن کو زمیں برد کیا<br>
ہم نے رکھے ہیں ثقافت کے بھی معیار جدا
</div>
